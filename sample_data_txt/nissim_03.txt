הקדמת המחבר 
ברוך ה' שהחיינו וקיימני והגיעני לזמן הזה ולא עזב חסדו ואמתו, מעבדו בן אמתו נסים 
בר מזל, בן הרב מסעוד אוחנה הי"ו, ונתן בי בינה והשכל לחבר את הספר הזה, שבו 
ביארתי את המקראות הידועים בנביאים בתורה ובכתובים, המחזיקים בהם המסיתים 
בשתי ידיים, בראיות ברורות וחשבונות מדויקים, וקראתי שמו "אור העולם", כי הספר הזה יאיר עיני התועים, ומה שאילצני לכך, מפני שרבים מאחינו בני ישראל אינם 
תומכים בפירוש ובביאור אחד במקראות אלה, וכל אחד לדרכו פנה בביאורו המתאים 
רק לפי שעה ודחיה בעלמא, ודבר זה גרם וגורם היזק מרובה וספקות רבות, וידוע 
מאמרם ז"ל "שבשתא כיון דעאל עאל" לכן קנאתי לה' היושב בציון וטרחתי מאד וסללתי מסילה יפה, לבאר בה מקראות אלה דרך פשט, מספרים שונים, ועל פי מִסְפרים מדויקים שאספתי מספרים שונים, וזכיתי למצוא את הביאורים האמיתיים, כאשר עיני הקורא תחזינה מישרים; ביאורי הכתובים המבוארים כאן בזה הספר, הם על פי מלכים א' ומלכים ב', דברי הימים א' ודברי הימים ב', ביאור מספיק לעד ולעולמי עולמים, עד בוא גואל צדק, ואל יאשימני הקורא אם ימצא מה לתקן בדברי, שהרי גדול המשוררים אמר שגיאות מי יבין וכו', ומי שיש בידו להעיר על איזה עניין, הרשות בידו, ובתנאי שלא 
יצא מפשט המקרא, כי אין כאן דרשות וסודות, ואין מקרא יוצא מידי פשוטו לעולם. 
בטחתי כי כל הקורא בספרי זה, יפיק רצון מעבודה כבדה זו שיש בה חיפוש מחיפוש 
בספרים רבים, ובתאריכים מדויקים מבריאת עולם על פי תורתנו הקדושה והנביאים עד 
היום. 
וכל חכם לב יקח ספר יקר זה בביתו, ועל ידו יבין כל דבר לאשורו, כי דברי הנביאים צריכים תלמוד, ולפי גודל בינתם ורוחם הכבירה, דברו את נבואתם בקצרה, ולא דבר ריק 
הוא מכם כי הוא חייכם, לדעת את הדרך הישרה, והיא חכמתכם ובינתכם לעיני כל העמים. ואמרו רק עם חכם ונבון הגוי הגדול הזה, ובדבר הזה תצילו את נפשכם ונפש בניכם מרשת המסיתים, ותאריכו ימים על האדמה אשר ה' נותן לכם לרשתה. 
הבע"ה בש"א ניסן הסת"ר לפ"ק 
נסים אוחנה 
ודע מה שתשיב לאפיקורוס / אוחנה, נסים בנימין בן מסעוד (עמוד 6) 38554 
הודפס מאוצר החכמה 
